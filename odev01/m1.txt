Edain olarak adlandırılan insanlar Morgoth'a karşı olan savaşlarında Elf ırkına yardım etmişlerdi. Bu savaşın Iluvatar'ın çocukları lehine sonuçlanarak Melkor'un esir edilmesinde ki yardımları karşılığında Edain'e büyük bir ilim, Orta Dünya insanlarına kıyasla kat kat fazla bir ömür ve Númenor adında Orta Dünya'nın karanlığından ve kötülüğünden uzak bir kıta bahşedildi. Bu ada, Büyük Okyanus'un ortasında, Valar'ın ikamet ettiği Aman'ın doğu kıyısı ile Orta Dünya'nın batı kıyısı arasında yer almakta idi.Númenorlular bu adada uzun yıllar boyunca refah içerisinde yaşadı. İlimlerini daha çok denizcilik konusunda ilerlettiler. Güçlü gemiler inşa ederek Orta Dünyanın uzak kıyılarına seyahat ettiler ve buralarda kendilerine yerleşim yerleri kurdular. Fakat Aman yönüne gitmek yani ölümsüz topraklara gitmek fani Númenor insanlarına yasaklanmıştı. 2500 yıl boyunca Númenor ilmi arttıkça arttı ve insanların mutlulukları katlandı. Fakat insanlar için bu topraklarda ölüm her zaman var olmuştu ve bunun düşüncesi onları giderek daha fazla rahatsız etmeye başlamıştı. Zamanla, neden Elflerin ölümsüz diyarlarda sonsuza kadar yaşadıklarını ve kendilerinin ise zamanı gelince tüm sahip olduklarını bırakarak hiç bilmedikleri diyarlara gitmek zorunda kaldıklarını sorgulamaya başladılar. Kalplerinde büyüttükleri bu düşüncelerle insanlar zaman geçtikçe kötüleşti, Valar ve Elflere karşı asi oldular. Her gelen kral bir öncekinden daha asi oldu. Aralarında sadece Tar-Palantir (sondan bir önceki kral) Elflere ve Valar'a sadık kaldı. Fakat pişmanlık için geç kalınmıştı. Tar-Palantir’in ölümü ile tahta geçen oğlu Ar-Pharazôn artık tamamen Vaların yolundan ayrılmıştı. Bu sıradan Orta dünyanın karanlığında Morgoth’un düşüşünden sonra onun baş hizmetkarı Sauron tahta geçerek karanlıklar efendisi olmuştu. Elfler ise bu karanlık güce karşı amansız bir savaş vermeye başlamıştı. Sauron Númenorluların yerleşim kurduğu kıyı bölgelerine saldırmaya başlamıştı.